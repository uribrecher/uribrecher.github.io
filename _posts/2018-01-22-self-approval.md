---
title:  "אישור חיצוני"
header:
  overlay_image: /assets/images/nadav1.jpg
  caption: "צילום: אורי ברכר, חדרה"
  teaser: /assets/images/teasers/nadav1.jpg
---
<!--more-->

אני חי בתרבות של פרסים, גביעים, מדליות, תעודות הצטיינות ותעודות הוקרה. כבר התרגלתי לשמוע את מילות השבח שנאמרות ברוב טקס ומיועדות לאנשים ששברו שיאים, אנשים שנאבקו במאבקים בלתי אפשריים ונצחו, אנשים שעשו את הבלתי יאמן, אנשים שהצטיינו במילוי תפקידם באופן יוצא מן הכלל. אנשים שעשו מעל ומעבר.
גם כאן במרחב הזה אפשר לראות לא מעט פוסטים מרגשים על מעשים יוצאי דופן של חמלה, עזרה לזולת, תרומה משמעותית לחברה ולסביבה. הכל מאוד מרגש ונפלא, ומה שמגיע מגיע. אני מאוד בעד אנשים שעושים מעשים טובים כן ירבו ואני כמובן אמשיך לעשות לייקים ולהגיב לפוסטים הנפלאים, החיוביים והמעודדים האלה.
אין פלא שבכל רגע נתון כל כך קל לי לברוח אל המציאות החלופית בקפיצת באנג'י וירטואלית. לתת לרכבת ההרים להקפיץ את האדרנלין בכל הגוף, להתמסר ל'פיד' ו… להתמכר לתחושה. כן, אני מודה, אני מכור. אני מבלה הרבה יותר מידי זמן בפייסבוק ואני ממש נהנה מזה.
לצד כל הלונה-פארק הרגשי הזה יש את החיים הפשוטים. את הבישולים והארוחות, את הנקיונות, שטיפת הכלים, קיפולי הכביסה, תשלום חשבונות, קניות בסופר, סיפור לפני השינה, תור לרופא שיניים, לארח חברים של הילדים, להסיע, להחזיר, לטפל בכלבים ובחתולים ובגינה וברכב. להחליף נורה שנשרפה, להחליף בלון גז ומצעים במיטה ועוד ועוד… אוףףףףף, איזה שעמום…
שעמום מבורך... שקט.. שלווה... נשימה, שאיפה, נשיפה... ציוץ ציפורים, רעש של מכונית חולפת…
כל הדברים הפשוטים האלה (לכעורה) לא מקבלים פרסים ותעודות הוקרה, הם גם לא מופיעים בכותרות העיתונים ולא הופכים לפוסט ויראלי.
היום החלטתי להוקיר תודה, ככה סתם ובלי סיבה מיוחדת ,לכל הדברים שבדרך כלל אני מקבל כמובן מאליו. לכל נורה שרופה, בלון גז ריק, חשבון חשמל וצלחת מלוכלכת. תודה ל- Tali Brecher שחולקת איתי את החיים הפשוטים האלה באהבה גדולה ובמסירות נדירה.
בלי טקסים מרשימים, בלי מלים גבוהות, בלי אדרנלין.
בשלווה ואושר גדול.
תודה.
*בתמונה - "חופש" החתול. מאסטר באומנות השקט והשלווה.