---
title:  "חזרה לשגרה"
header:
  overlay_image: /assets/images/walking.jpg
  caption: "צילום: אורי ברכר"
  teaser: /assets/images/teasers/walking.jpg
---
<!--more-->
חזרה לשגרה?
אז אחרי החגים כבר כאן וכולנו משחררים אנחת רווחה. מחר הילדים כבר יחזרו למסגרות ואנחנו נוכל סופסוף לחזור לשגרת יומנו. עבורי השגרה הזו בשנה האחרונה הייתה די לא שגרתית. אני מסכם שנה של הקמת עסק עצמאי. זה היה תהליך מאוד עמוק ומאתגר. נפתחתי לעולמות שחשבתי שלא היו נגישים לי. התמודדתי עם פחדים ומעצורים. התנסיתי, נפגשתי עם המון אנשים חדשים, נפלתי וקמתי ובעיקר למדתי.
לאחר שנה של התפתחות עסקית קיבלתי החלטה לשחרר את העצמאות ולחזור לעבוד כשכיר. זו הייתה החלטה לא פשוטה עבורי, אבל קיבלתי אותה ממקום שלם ומשוחרר.
אז עבורי לפחות ה״חזרה לשגרה״ הפעם היא ממש לא חזרה. בשבוע הבא אני מתחיל לעבוד בשתי משרות חדשות במקביל. כן, זה הולך להיות אינטנסיבי משהו. אני לא מוותר לעצמי על התמודדות עם פחדים, אתגרים והרחבת הגבולות שוב ושוב. זו כנראה השגרה שלי.
התנועה שלי היא תמיד קדימה, אפילו כשנעים במעגלים ויש תחושה של חזרתיות, זה החלק שבי שמתגעגע לאדמה מוצקה ומקום מוכר.
חזרתיות ושגרה זה נפלא, זה החלק שרוצה לחזור לתרגל ולהשתפר, המקום שמחפש סדר בלוחות הזמנים, הטקסים הקטנים שעוזרים להתמסר לסיטואציה. אבל אפילו בשגרה הכי נוקשה יש תמיד סדקים עדינים שדרכם חומקת פנימה אי הוודאות. זה יכול להיות משהו מאוד עדין וכמעט בלתי מורגש, מעין רעש רקע חלש שאפשר להתעלם ממנו די בקלות, אבל זה שם, אני יודע שזה שם, ואני גם יודע שחוסר הוודאות שומרת עלי.
היא שומרת שלא אחזור על אותה טעות שוב ושוב, היא שומרת עלי שלא אשתעמם, היא שומרת עלי שלא אתקע בקבעון מוחלט, שלא אפול לעצב ודכדוך.  אני רואה אותה והיא מתבוננת בי, בודקת אותי, מאתגרת אותי, מגוונת לי ומפתיעה אותי בכל פעם.
לפעמים החיים נדמים כאילו הם בכאוס מוחלט. אין שליטה, הכל מקרי וחסר תוחלת, סופה של רגשות ומחשבות לא בהירות. אבל גם בשיא הדרמה יש עדיין תבנית חוזרת שצפה ועולה. אפשר לזהות את הדפוסים ולמצוא את העוגן, את האי של שפיות בתוך הסערה.
וככה זה כנראה עובד.
אי-הוודאות בתוך השגרה
אי של השפיות בתוך הסערה.
איך הם משלימים אחד את השני בצורה מושלמת, היין ויאנג של החיים.
שתהיה לכולנו שנה נפלאה של שגרה כאוטית.
