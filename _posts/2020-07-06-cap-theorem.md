---
title:  "חוסר סנכרון זמני"
header:
  overlay_image: /assets/images/cactus.jpg
  caption: "צילום: אורי ברכר, עין שמר"
  teaser: /assets/images/teasers/cactus.jpg
---
נתקלתי (לפני כמה שנים טובות) בטענה מעניינת וממנה אני רוצה ללמוד משהו על הטבע (טבע האדם).<!--more-->
מדובר על טענה מהעולם של מערכות מחשב מבוזרות שנקראת Brewer's conjecture על שמו של Eric Brewer,
והיא ידועה יותר בשם CAP theorem.
שזה ראשי תיבות של Consistency, Availability, Partition tolerance.
בגדול הטענה היא שבכל רגע נתון יכולות להתקיים רק 2 מתוך שלושת התכונות.

אז כפי שציינתי הטענה מדברת על מערכות מחשב מבוזרות.
ומחשבים כידוע הם הרבה יותר מדוייקים, מהירים וצייתניים מבני האדם.
ויחד עם כל העליונות הטכנולוגית הזו
אומר כאן מר ברוור שבלתי אפשרי להגיע למצב שכל השרתים במערכת יהיו תמיד זמינים,
מסונכרנים וגם במצב של פילוג (תקלת תקשורת זמנית).

כולנו כבר מכירים בכך שקצרים בתקשורת זה חלק מהמציאות,
אי-אפשר להעלים אותם לחלוטין, ולמעשה הם די נפוצים.
זמינות זה הערך הקדוש ביותר שקיים היום, הרבה מעבר להתנהלות מוסרית,
עזרה לזולת או אפילו חיי אדם, אתה לא זמין משמע אתה לא קיים.

וכעת נותרנו עם הסנכרון.
אז החבר׳ה מהעולם של המערכות המבוזרות הבינו שלא נותרה ברירה אלא לוותר קצת על הסינכרון.
והם מצליחים, באותות ובמופתים והרבה מאוד משמעת עצמית ומקצוענות,
לצאת מסנכרון ולחזור לסנכרון בקבועי זמן קצרים מספיק כדי לשמור עלינו בחיים.

ומה איתנו? אנחנו בני האדם משוכנעים שאנחנו ננצח הכל, ולמרות שכבר יש הוכחה מתמטית,
אנחנו סמוכים ובטוחים שנצליח לשכנע ולסנכרן את כל הפייסבוק ואחותו לפי ראיית המציאות שלנו.
ואנחנו כותבים (כמו שאני עושה ממש עכשיו בסוג מסויים של פאתטיות)
ומבקשים מכל מי שאפשר, להצטרף אלינו,
לא לשבת בבית בחיבוק ידיים, אלא לצאת ולהפגין, לקחת יוזמה ולפעול לשינוי.

״המכונות שייצרנו מספרות את הסיפור שלנו״,
אז בואו נקשיב לסיפור ונבין שכמו הכל גם חוסר הסנכרון שאנחנו חווים עכשיו הוא זמני.
