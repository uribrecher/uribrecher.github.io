---
title:  "התמודדות עם כאב"
header:
  overlay_image: /assets/images/walking.jpg
  caption: "צילום: אורי ברכר"
---

כשכואב אני אעשה הכל כדי שיפסיק לכאוב. אני אמנע, אני אקפא, אני אקח משכח כאבים (אקמול, פחמימום ריקות, מסכים).
לפעמים מאוחר מידי והכאב פשוט ישנו ואז אני אומר לעצמי שזה לא נכון. שלא ממש כואב, ש״הכל בסדר״, שזה לא כל כך נורא, שיש יותר גרוע. בקיצור אני אתעלם ממנו עד שהוא יעלם. אבל זה לא באמת עובד. זו רק הדחקה. ככה אני קובר את הכאב עמוק בפנים. ומשם הכאב כביכול כבר פחות כואב, אבל לא פחות נוכח. משם הוא כבר שולט בי לגמרי בלי שאצליח להבחין בו.
לפעמים אני אתמקד רק בו ולא אפסיק לדבר עליו. אתלונן על כמה שקשה בפירוט רב לכל מי שמוכן להקשיב. בצורה כזו אני בעצם לוקח את הכאב ונותן לאנשים אחרים ״להחזיק״ בו במקומי ולו רק לכמה רגעים. אבל הכאב הזה לא שייך להם, הוא שלי ורק שלי והוא לגמרי באחריותי.
אז לעיתים רחוקות, כשאני לא ממש שם לב, והכאב מגיע… פתאום אני פשוט כואב אותו. בלי דיבורים. אני עוצם עיניים, לוקח נשימות עמוקות ונותן לתחושה הכואבת להתפשט בכל הגוף ולטלטל את כל המערכות. אולי פתאום יזלגו כמה דמעות. אולי אני אצעק אותו ממש חזק, אולי איילל חרישית. אני אתמסר אליו והוא אלי ונרקוד לנו יחד ריקוד מסחרר.
ואחרי שנתעייף, הכאב ואני. אומר לו תודה. אפרד ממנו לשלום, ואתן לו להמשיך בדרכו ואני אמשיך לי בדרכי… ואולי ניפגש שוב…