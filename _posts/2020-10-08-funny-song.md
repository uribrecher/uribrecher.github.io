---
title:  "מה נסגר?"
---

רציתי להגיד לכם ש
  
אם אתם נהנים עכשיו,  
דעו לכם שהפרתם סגר!  
כי בסגר חייבים לסבול  
וממש אסור להנות

אם נשאר לכם קצת זמן פנוי  
וביליתם את הזמן בנעימים,  
דעו לכם שהפרתם סגר!  
כי אין לנו זמן לנעימים  
וכל הזמן שנותר חייב להיות מסוגר  
ולא נעים בכלל
  
ואם נעים יותר מידי מטרים,  
דעו לכם שהפרתם סגר!  
כי בסגר פשוט לא נעים  
וגם לא זזים הרבה
  
ואם חייכתם או חלילה צחקתם,  
דעו לכם שהפרתם סגר!  
כי סגר זה לא צחוק  
זה עניין רציני ביותר  
החיוך שלכם ממילא מוסתר מתחת למסיכה  
ולא מעניין אף אחד  
ומגיפה זה לא בדיחה  
אלא אם זו בדיחה ויראלית
  
ואם סתם התעייפתם  
וקצת עצרתם לנוח,  
דעו לכם שהפרתם סגר!  
כי לא ננוח ולא נניח לכם  
עד שיותשו כל כוחותיכם  
מלהתנגד

ואם הפגנתם או  
סתם התנגדתם לקול של סמכות,  
דעו לכם שהפרתם סדר!  
וגם הפרתם סגר!  
וזה כבר ממש לא בסדר  
מה נסגר אתכם?
