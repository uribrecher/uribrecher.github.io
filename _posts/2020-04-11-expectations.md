---
title:  "ציפיה"
header:
  overlay_image: /assets/images/walking.jpg
  caption: "צילום: אורי ברכר"
---
על ציפיה וקרבה בימי קורונה ובכלל.
כשאני מרגיש קרבה בתוך סיטואציה מסויימת זו תחושה של שלמות, סנכרון בין המצב הקיים לבין הציפיות שאיתן הגעתי אליו. כאילו שמבינים אותי בלי מלים. כאילו שהבקשות שלי מתמלאות מבלי שאצטרך  לדרוש. כשרואים אותי, כשאני מרגיש אהוב, כשיודעים מה אני צריך.
כשאני מרגיש קרבה, לי אכפת יותר, אני קשוב יותר. יש בי יותר בהירות והבנה לגבי מה שנדרש כרגע ממני. אני יודע מה לעשות והעשייה שלי מתקבלת בקלות ובאהבה.
המלה קרבה בעברית מתארת הרבה פעמים סמיכות פיזית, אבל לא תמיד יש קשר ישיר בין התחושה של קרבה לבין הקרבה הפיזית. כרגע, למשל אני מאוד קרוב פיזית לבני המשפחה שלי אבל לעיתים אני מרגיש מאוד מרוחק רגשית עד כדי כך שבא לי לברוח רחוק מכאן ולהיות קצת לבד.
ניסיתי להבין למה קשה לי להרגיש קרבה אל האנשים שממילא קרובים אלי? אולי אלה הציפיות שלי שהרבה פעמים לא תואמות למה שקורה כאן. לפעמים הציפיות הן שהכל יזרום ויהיה הרמוני אבל המציאות ״משתבשת״ לכיוון אחר לגמרי, לפעמים הייתי רוצה משפחה אחרת, הייתי רוצה שיתנהגו אחרת, יחשבו אחרת, ייראו אחרת.
מה שיותר מפתיע הוא שדווקא ברגעים כאלה שנראה שהכל ממש טוב ונעים, דווקא מתוך השקט הזה באים כל מיני קולות שליליים שזורעים בי פחד וחרדות ומעיין ציפייה שהמציאות ״צריכה״ להיות לא טובה. אבל מאיין באים הקולות האלה? למה הם מטרידים ומקלקלים? למה אי-אפשר פשוט להסתפק ביופי של הרגע?
אולי יותר קל להקטין ציפיות? לצמצם פערים, לצפות לרע ואז, איזה פלא, הרע מגיע. וכשמגיע המשבר ״שאליו כל כך ציפיתי״, פתאום הפער בין המציאות לציפיות שלי הולך ומצטמצם. וככל שהפער הולך ומצטמצם, הקרבה הולכת וגדלה, ואז מופיעה אחוות השורדים, החמלה, שותפות הגורל והגבורה אל מול האויב.
האפשרות השנייה היא לעשות את ההיפך הגמור. להגדיל את הציפיות עוד ועוד. חשבתי על אדם נוקשה ובעל עקרונות, שכל חייו הציב אל מול עיניו את הרף הגבוה ביותר, תמיד חתר קדימה ומעולם לא ויתר, הקפיד קפדנות יתרה והגיע להישגים, צבר רכוש רב ומעמד של כבוד. ועכשיו הוא כבר מאוד מבוגר וחולה, ימיו ספורים. עם הכסף הוא יכול לקנות תרופות שאולי יאריכו את ימיו ואת סבלו. אין לו צאצאים משלו ולכן נאלץ להוריש הכל לאחיו הצעיר שבקושי הכיר מכיוון שאחיו מאוד שונה ממנו, ומאוד שונה מהציפיות שלו. מי שפעם רחש לו כבוד מת כבר לפניו וכעת מכירים אותו רק השכנים כאדם זקן ובודד. הלב שלו זקוק לאהבה. הוא כבר מסכים לשחרר מעט את הציפיה ולו בשביל רגע קצר של קרבה, של תחושת שייכות, של מישהו שיבין אותו בלי מלים ויסכים לתת לו חיבוק לפני שיפרד את הפרידה האחרונה.
אז אולי הקרבה מתחילה קודם כל בי. בלקבל את המציאות בגודל טבעי, בלי להקטין או להגדיל. ואז לאט לאט, יום יום, תוך תרגול והתמדה, הלב קצת מתרחב, החיוך קצת יותר עגול, הדמעות יורדות יותר בקלות והנשימה נפתחת. הציפיה מתחלפת בסקרנות, הסבל פוחת, הפחדים מתפוגגים. אין משבר, אין אויב וגם לא גבורה, רק שלווה.
מי שנמנע מציפייה לעולם לא מתאכזב אבל באותו הזמן מונע מעצמו את ההתרגשות שבהצלחה.  אז הציפייה לכשעצמה היא טובה ואנושית. באותה הקלות שיצרתי לעצמי ציפייה אחת שהתגשמה אני מתרגל לשחרר ציפייה אחרת שכבר לא משרתת אותי. ההיאחזות בציפיה שלא מתממשת היא זו שמייצרת המון סבל וכאב.