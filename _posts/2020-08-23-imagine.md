---
title:  "דמייני"
header:
  overlay_image: /assets/images/surrender.jpg
  caption: "צילום: עודד בלילטי, ירושלים"
  teaser: /assets/images/surrender.jpg
---

דַּמְיְנִי עוֹלָם  
שֶׁבַּיּוֹם שֶׁבּוֹ נוֹלַדְתְּ  
כֻּלָּם בָּאוּ לַחְגֹּג  
וְשָׂמְחוּ עַל שֶׁבָּאת  
בַּת
<!--more-->

דַּמְיְנִי עוֹלָם  
שֶׁבּוֹ לִמְּדוּ אוֹתָךְ  
עַל הַמַּחֲזוֹרִיּוּת שֶׁלָּךְ  
וּבַיּוֹם שֶׁל הַוֶּסֶת הָרִאשׁוֹנָה  
הִתְרַגַּשְׁתְּ, כָּאַבְתְּ, בָּכִית  
וְשָׂמַחְתְּ כִּי יָדַעְתְּ שֶׁזֶּה יוֹם חַג  
שֶׁבּוֹ נָשִׁים וּנְעָרוֹת  
עוֹטְפוֹת אוֹתָךְ בְּחֹם וְאַהֲבָה  
וְעָצְמָה נָשִׁית

דַּמְיְנִי עוֹלָם  
שֶׁבּוֹ מְדַבְּרִים עַל מִינִיּוּת  
כְּמוֹ שֶׁמְּדַבְּרִים עַל מֶזֶג הָאֲוִיר  
כִּי מִינִיּוּת הִיא גַּם מְיֻחֶדֶת וַחֲשׁוּבָה  
וְגַם יוֹמְיוֹמִית וּרְגִילָה

דַּמְיְנִי עוֹלָם  
שֶׁבּוֹ קֹדֶם מְדַבְּרִים עַל אַהֲבָה  
וְרַק אַחַר כָּךְ עוֹשִׂים  
וְרַק אִם זֶה מַתְאִים לִשְׁנֵי הַצְּדָדִים  
וְרַק אִם בָּדַקְתְּ בַּקֶּצֶב שֶׁלָּךְ  
שֶׁאַתְּ בֶּאֱמֶת רוֹצָה  
שֶׁמֻּתָּר לָךְ לַעֲצֹר בָּאֶמְצַע  
וְשֶׁאֶפְשָׁר גַּם רַק חִבּוּק  
אוֹ בְּלִי

דַּמְיְנִי עוֹלָם  
שֶׁבּוֹ אַתְּ מִתְלַבֶּשֶׁת אֵיךְ שֶׁבָּא לָךְ  
שׁוֹתָה מָה שֶׁמִּתְחַשֵּׁק לָךְ  
וְרוֹקֶדֶת בְּחָפְשִׁיּוּת  
עַד אָבְדַן חוּשִׁים  
וְיֵשׁ בָּךְ חַיּוּת וְשִׂמְחָה  
וְאֶת מוּגֶנֶת וּבְטוּחָה

דַּמְיְנִי עוֹלָם  
שֶׁבּוֹ אַתְּ הוֹלֶכֶת בָּרְחוֹב  
לְבַד, בַּחֹשֶׁךְ  
וּבְלֵב הָאֲנָשִׁים דּוֹלֵק אוֹר  
שֶׁמֵּאִיר לָךְ אֶת הַדֶּרֶךְ  
וְאֶת מוּגֶנֶת וּבְטוּחָה

דַּמְיְנִי עוֹלָם  
שֶׁבּוֹ מֶתַח מִינִי  
הוּא הַמָּקוֹר  
שׁוֹפֵעַ וְעָדִין  
כְּמוֹ נָהָר  
שֶׁל מַיִם חַיִּים  
שֶׁמְּחַבֵּר אֶת כֻּלָּנוּ  
לְקִיּוּם  
אֶחָד

וַאֲנִי  
בַּקֹּטֶב הַנֶּגְדִּי  
וּשְׁנֵינוּ מְכִילִים אֶת הַמֶּתַח  
וְנוֹשְׁמִים  
בְּשָׁלוֹם

דַּמְיְנִי עוֹלָם  
שֶׁבּוֹ אַתְּ סוֹלַחַת לִי  
עַל מִי שֶׁאֲנִי  
וְעַל זֶה שֶׁאֲנִי מְבַקֵּשׁ מִמֵּךְ  
כָּל כָּךְ לְהִתְאַמֵּץ  
וּלְדַמְיֵן

אני מבקש את סליחתך
