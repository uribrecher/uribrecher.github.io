---
title:  "דמייני"
---

דמייני עולם  
שביום שבו נולדת  
כולם באו לחגוג  
ושמחו על שבאת  
בת

דמייני עולם  
שבו לימדו אותך  
על המחזוריות שלך  
וביום של הווסת הראשונה  
התרגשת, כאבת, בכית  
ושמחת כי ידעת שזה יום חג  
שבו נשים ונערות  
עוטפות אותך בחום ואהבה  
ועוצמה נשית

דמייני עולם  
שבו מדברים על מיניות  
כמו שמדברים על מזג האויר  
כי מיניות היא גם מיוחדת וחשובה  
וגם יומיומית ורגילה
  
דמייני עולם  
שבו קודם מדברים על אהבה  
ורק אחר כך עושים  
ורק אם זה מתאים לשני הצדדים  
ורק אם בדקת בקצב שלך  
שאת באמת רוצה  
שמותר לך לעצור באמצע  
ושאפשר גם רק חיבוק  
או בלי
  
דמייני עולם  
שבו את מתלבשת איך שבא לך  
שותה מה שמתחשק לך  
ורוקדת בחופשיות  
עד אובדן חושים  
ויש בך חיות ושמחה  
ואת מוגנת ובטוחה

דמייני עולם  
שבו את הולכת ברחוב  
לבד, בחושך  
ובלב האנשים דולק אור  
שמאיר לך את הדרך  
ואת מוגנת ובטוחה  
דמייני עולם
  
שבו מתח מיני  
הוא המקור  
שופע ועדין  
כמו נהר  
של מים חיים  
שמחבר את כולנו  
לקיום  
אחד
  
ואני  
בקוטב הנגדי  
ושנינו מכילים את המתח  
ונושמים  
בשלום

דמייני עולם  
שבו את סולחת לי  
על מי שאני  
ועל זה שאני מבקש ממך  
כל כך להתאמץ  
ולדמיין

אני מבקש את סליחתך
