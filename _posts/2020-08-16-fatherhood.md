---
title:  "אבהות"
header:
  overlay_image: /assets/images/fatherhood.jpg
  caption: "צילום: טלי ברכר, חולון"
---

הילד מפחד ממים בעיניים  
מה עושים?  
איך מתגברים על הפחד?  
מתַרגלים.
<!--more-->

בהתחלה רק כמה טיפות.  
אחר כך שפריץ קטן.  
לאט לאט, בצעדים מדודים.

הילדה לא מצליחה לשרוך שרוכים,  
מתַרגלים...

קשה בקריאה, מתַרגלים...

קשה להירדם לבד, מתַרגלים...

![אבא ובן](/assets/images/father-son.jpg)

ואני, האבא, נמצא שם איתם, מלווה, תומך, מחזיק יד כשצריך. ואז פתאום זה קורה.
הפעוט עושה צעד ראשון לבד, ואז עוד אחד, ופתאום הילד רץ לכל עבר. ופתאום אני נאלץ לשנות עמדה.
מאבא שתומך, שנותן אורך נשימה, שמחבק גם כשקשה לאבא שנלחץ, שמגביל, שמבקש יותר לאט.

פתאום הנערה נוהגת ברכב ויש כבר תאריך גיוס, ואחותה ישנה אצל חברים ולא זמינה בנייד.
הבן עושה פעלולים עם האופניים, מתחצף ומתווכח. פתאום אני הוא זה שצריך שיחזיקו לו את היד.
פתאום אני קצת ילד שמגלה שאני לא יודע את התשובה ובעצם אני הוא זה שזקוק לעזרה.