---
title:  "יסודות"
header:
  overlay_image: /assets/images/walking.jpg
  caption: "צילום: אורי ברכר"
  teaser: /assets/images/walking.jpg
---

יש דברים שאני עושה כי אני נהנה לעשות אותם.
יש דברים שאני עושה בדרך להשיג משהו ויש דברים שלא זה ולא זה.<--!more-->
למשל - לשטוף כלים, לרוקן את הפח, להקשיב לחבר דכאוני, לקפל כביסה אינסופית. די מבאס.
אז למה בכלל אני עושה את הדברים האלה? הרי מדובר במטלות לא פשוטות שדורשות הרבה מאמץ וסבלנות ומעט מאוד סיפוק?
אולי אלה הן הפעולות הבסיסיות שמאפשרות לי לעשות את כל הדברים האחרים, אלה שיש לי מוטיבציה לעשות. הפעולות הבסיסיות האלה הן קצת כמו יסודות של מבנה וכל שאר הדברים נשענים עליהן.
יש לי נטייה לקבל את היסודות כמובן מאליו. לבית שבו אני גר יש יסודות ששומרים אותו יציב. אני לא גר בתוך היסודות, אני לא רואה אותם ולמעשה גם לא ממש אכפת לי איך הם נראים. אני משקיע במראה של פנים הבית שירגיש לי נעים ונוח ולא מקדיש מחשבה על היסודות של המבנה.
יש מי שיעדיף בית אבן או בטון בעל יסודות גדולים וכבדים ששקועים עמוק בתוך האדמה, כמו שורשים חזקים של עץ, ויש מי שדווקא מעדיף לחיות בבית נייד שמאפשר יותר חופש ופחות התחייבות. יש מי שחשוב לו להקדיש כל יום שעתיים לנקיונות וסידורים, ויש מי שמעדיף להקדיש את זמנו לריקודים ולאכול אוכל טוב.
אני אוהב לשים מוסיקה טובה בזמן שאני מקפל את הכביסה.
ויש גם את היסודות של הנפש, החוויות שנטמעו עמוק בתוך מבנה האישיות המעצבים את מי שאני. וגם היסודות האלה הם סמויים מן התודעה, אבל היסודות האלה בהחלט קיימים ועליהם נשענים כל קשת המחשבות והרגשות שלי.
כשיש מצב חירום, כזה שמערער את כל התשתית, די ברור לכולם שחייבים לעצור הכל ולעשות שינוי מהותי. לרוב הטלטלות הן יותר מתונות אבל השחיקה המצטברת שלהן את היסודות לא פחות גדולה ומשמעותית. הבעיה היא שוב בתשומת הלב. אני ממשיך לחיות עם יסודות מוחלשים ולא יציבים, עם ויתורים ופשרות שלא מתאימים לי, עם טרדות וחרדות והמנעות, משלים עם מציאות לא טובה.
הקטע הוא לזכור לעשות עצירה שגרתית להתבוננות עמוקה ביסודות שלי. לראות את היסודות מעבר לאשליה, להכיר בחולשות, אולי אפילו להודות עליהן. מידי פעם לחזק כמה קורות שנחלשו, להחליף את מה שכבר לא מתאים. ובעיקר, לא להגזים. לא להזניח מידי וגם לא לטפח מידי, הררי הכביסה אף פעם לא נגמרים.
ועם ההבנה הזו, פתאום הקיפולים יותר נסבלים.