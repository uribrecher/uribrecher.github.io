---
title:  "חיפוש עבודה"
header:
  overlay_image: /assets/images/job-hunt.jpg
  caption: "צילום: אורי ברכר, עין שמר"
  teaser: /assets/images/teasers/job-hunt.jpg
---
<!--more-->
אני נמצא בתהליך של חיפוש עבודה.  
בתחילת התהליך האמנתי שתוך שבועות בודדים אתראיין לכמה מקומות ואז אבחר איפה הכי מתאים לי לעבוד.
אמונה שמבוססת על הניסיון האישי שלי בכמה מהפעמים הקודמות שבהן חיפשתי עבודה.
והנה אני כאן אחרי כמעט 3 חודשים ומספר רב של דחיות והסוף אינו נראה באופק.
וכל דחייה הרגישה לי כמו אגרוף חזק בבטן שמוציא את כל האוויר.
אבל אחרי כל מכה כזו קמתי, אספתי את עצמי והמשכתי, כי מה פתאום שאני אוותר.
מיואש, חבול וחבוט, השתדלתי לאחוז בשארית הכבוד שנותרה בי.
באופן טבעי עלו בי כל מיני שאלות ותהיות.
אחרי כל כך הרבה נסיונות כושלים כנראה שמשהו כאן באמת לא עובד טוב.
אם אני רוצה לקבל תוצאה שונה עלי לשנות משהו בתהליך.

בכל פעם קיבלתי את התשובה הלקונית: ״היה לנו נעים להכיר אותך, אנו מודים לך על שהקדשת מזמנך.
בשלב זה החלטנו להתקדם עם מועמדים אחרים״ אני הגבתי באוטומט שלי: ״גם אני שמחתי להכיר אתכם, וגם אני מאוד מודה לכם על הזמן שהקדשתם לראיין אותי.
אני אשמח לקבל קצת יותר פרטים כדי שאוכל להבין איך אני יכול להשתפר בפעם הבאה״.
לשמחתי קיבלתי כל מיני תגובות מעניינות.
אמנם לא דמיינתי שאאסוף כל כך הרבה מהן, בחלק מהפעמים הן באמת עזרו לי לזהות דפוסים שלא ראיתי קודם.
הרגשתי שאני משתפר, הראיונות זרמו יותר בקלות ואני סיימתי אותם בהרגשה טובה.
בחלק מהפעמים הרגשתי שהגעתי למקומות הזויים לחלוטין ולמרות זאת האמנתי שאפשר ללמוד מכל מפגש, הזוי ככל שיהיה.

והבוקר קמתי בתחושה של כבדות.
הרגשתי שכל ראיון הוסיף עוד משקל לגופי.
כל משוב שקיבלתי הוא עוד אות קין שאני נושא עימי.
עכשיו עלי לתת דין וחשבון לכל הביקורת השלילית שצברתי.
ניסיתי לשאול את עצמי למה בעצם כל זה קרה? מה באמת המטרה של כל זה?
מה באמת יש לי ללמוד מכל ההתנסות הזו? האם יש גם משהו חיובי שאני יכול לקחת איתי?
החלטתי לעבור שוב על התגובות שקיבלתי, והפעם חיפשתי רק את הדברים החיוביים שהופיעו במשובים,
כי בכל דבר יש גם טוב, אפילו בביקורת.
קראתי את הדברים שוב ושוב והרגשתי איך בכל קריאה אני ממש יכול לראות את האור שבי גדל וזוהר חזק יותר ויותר.
הבנתי שמה שעוצר אותי זה הרצון למלא את החסר. רציתי להשתפר, רציתי להיות מה שמצפים ממני להיות.
רציתי שיקבלו אותי. רציתי לדעת לשחק את המשחק. רציתי להרגיש רצוי.
רציתי למצוא עבודה ולהרגיש שאני מועיל ותורם. רציתי להרגיש שאני שווה את האויר שאני נושם.
הבנתי שמה שיוביל אותי קדימה זה לחגוג את מה שכבר יש בי ולהעצים את זה.
הבנתי שאני לא מחפש מקום שימלא את הצרכים שלי, אלא מקום שיוכל להתמלא במה שיש לי לתת כבר עכשיו.

המשובים החיוביים שקיבלתי:

- אני חושב שיש לך חשיבה טובה, אתה מאוד יסודי ושואף להבין את התמונה הגדולה, שזה מצויין...
- אנחנו חושבים שאתה חכם ויכול לפתור בעיות, ז”א, יש לך יכולת להבין בעיות ואילוצים, אין ספק.
- The code is very generic, with multiple backends (neo4j, mongo & in memory),
separation between interfaces and implementation,
has useful comments on design decisions and included useful tests.
- Uri seems very professional in the domains he's been working in.
Also, I feel he could be a good cultural fit.
- It was great meeting you last week. We were very impressed by your resume and experience.
