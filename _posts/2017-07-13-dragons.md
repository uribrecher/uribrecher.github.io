---
title:  "נדב אוהב דרקונים"
header:
  overlay_image: /assets/images/nadav1.jpg
  caption: "צילום: אורי ברכר, חדרה"
---

<!--more-->
לפני שבועיים כששאלתי את נדב איזה עוגה הוא רוצה ליום ההולדת הוא ענה: ״אני רוצה עוגה עם דרקון שיוצאת לו אש מהפה״. לי זה נשמע כמו רעיון ממש מקסים, כזה שאפשר להפיק עם קצת מימון מהוליווד, אבל עדיין… רעיון של ילד שעדיין יודע לחלום. אחרי שהבנתי שכרגע קיבלתי על עצמי אחריות על עוגה אחת עם דרקון יורק אש אחד בלעתי רוק, הדחקתי קצת והמשכתי בעיסוקי.


ככל שהיום הגדול התקרב, סף החששות שלי עלה. ברור שאפשר לשלם למישהו אחר שיטפל בזה, לא חכמה גדולה. מאוד רציתי שזה יבוא ממני, אבל כל דף בתוצאת החיפוש של "how to create a fondant dragon״ רק הגביר את החששות. היו שם דרקונים מרשימים ביותר שלקחו רק 50 דקות של וידאו בקצב מהיר, מה שאומר שלי זה יקח כנראה יותר לכיוון ה- 50 שעות. ואז הבנתי שהפחד מנהל אותי ונזכרתי שממש לפני כמה ימים בערב די נדיר שבו טלי ואני הצלחנו להחליף כמה מלים מבלי שיפריעו לנו, נושא השיחה היה התמודדות עם חרדות ושיתפנו אחד את השנייה בכמה רעיונות שכל אחד הכיר מהמקורות שלו.


בספר ״כשהדברים מתפרקים״ של פמה צ׳ודרון יש קטע נחמד: מסופר על שלושה סינים שהולכים להם בדרכם כשלפתע הם מבחינים בכלב שמירה מפחיד וגדול שנובח לעברם. הכלב קשור ברצועה אבל אחרי כמה צעדים הרצועה נקרעת והכלב מתחיל לרוץ לקראתם. שניים מתוך השלושה קופאים במקומם מרוב פחד, השלישי מתחיל לרוץ ישר אל לועו הפתוחה של הכלב. הכלב רואה אדם רץ לעברו, נבהל ובורח משם.


קיבלתי החלטה להפסיק לקפוא במקום ולהתחיל לרוץ אל הכלב. עברתי עם נדב על כמה אפשרויות של דרקונים, הוא בחר דרקון מפחיד במיוחד, אפילו יותר מהכלב.


באותו לילה ביליתי כמה שעות במטבח. ערבבתי בצק סוכר עם צבעי מאכל, לשתי, כדררתי, מעכתי, הדבקתי. קצת נהניתי וגם קצת סבלתי. ב- 2:30 הכלב ברח והתקבלה תוצאה מניחה את הדעת. בבוקר נדב ראה את הדרקון והיה מאוד מרוצה.


נכון שנדב לא לקח חלק ביצירה. הוא גם לא ממש ביקש להשתתף ואני לא ממש רציתי (זה היה ממש מסבך את העניינים). נכון שכמות הרעלים שממנו מורכב הדרקון מפחידה אפילו יותר מהדרקון עצמו. נכון שקצת השתעבדתי לרצונות של הבן שלי וזו לא הדוגמה האישית שניסיתי לתת.


אבל בסופו של דבר הצלחתי להתמודד עם הפחד, הפחד לאכזב את נדב, הפחד לאכזב את עצמי. ונדב… הוא מאוד נהנה ביום ההולדת ולדעתי הדרקון כבר לא היה כל כך חשוב עבורו. ובזכות זה למדתי עוד שיעור חשוב, לקחת את הדברים יותר בקלות.

